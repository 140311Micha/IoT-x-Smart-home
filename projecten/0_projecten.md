## Concept
In een *smart home* willen we het liefst zoveel mogelijk bedienen 
via een mobiel of centrale displays. In totaal zitten er in en rond 
ons huis ongeveer vijftig actuatoren en sensoren in totaal. Deze zijn
onderverdeeld in twaalf projecten voor twaalf groepjes. Hieronder
vind je alle projecten; via ItsLearning kun je je met je groepje
inschrijven voor een project.

De volgorde van de projecten is volledig willekeurig en geen indicatie
van niveau en moeilijksheidgraad. Bij elk project heb ik een inschatting
gegokt van de moeilijkheidsgraad, maar daar kunnen **geen** rechten aan
ontleend worden; het is puur experimenteel. En je kunt alles zo moeilijk
maken als je zelf wilt.. (helaas niet altijd zo makkelijk als je wilt). 
Daarnaast staat er bij elk project kort onder waar **waarschijnlijk** de
uitdagingen van dit project liggen, maar ook dat kan per persoon/groepje
verschillen.

## Projecten
1. **Verlichting** *(4/5)*  
  Je gaat aan de slag om 4 (RGB) LEDs door het huis aan te sturen: voor
  elke kamer één. Op basis van zonsopkomst en -ondergang gaan ze
  automatisch aan en uit en de helderheid en/of kleur kunnen geregeld
  worden. Zo hoef je nooit meer je bed uit om de lichtknop uit te zetten.  
  *Uitdaging: MQTT, programmeren*
2. **Verduistering** *(3/5)*  
  Net zoals verlichting is verduistering ook een goed concept om te
  automatiseren. Je gaat aan de slag met 4 motoren om gordijnen
  te openen en sluiten op basis van zonsopkomst en -ondergang.
  Dan kun je zelfs de gordijnen open doen als je weg was en je ouders
  dat niet mogen weten..  
  *Uitdaging: MQTT, knutselen*
3. **Verwarming** *(4/5)*  
  Niets zo fijn als een goede temperatuur in huis! Je werkt met twee
  temperatuursensoren, verwarming en twee ventilatoren om het huis
  een aangename temperatuur te geven. Zo kun je zelfs het huis
  voorverwarmen als je nat thuiskomt, of extra energie besparen door
  de verwarming uit te schakelen als er niemand thuis is. Win-win!  
  *Uitdaging: sensoren, schakeling*
4. **Wekkers** *(3/5)*  
  Op tijd op school zijn is essentieel om de leerplichtambtenaar
  te ontwijken, én voor de perfecte pizza. Er zijn dus wekkers nodig.
  Je haalt de tijd op vanaf internet en vergelijkt deze met de 
  ingestelde tijd, voor 3 wekkers (buzzers) tegelijkertijd.  
  *Uitdaging: programmeren, internet*
5. **Entertainment 1** *(4/5)*  
  Iedereen geniet van een stukje muziek op zijn tijd. Het mag dan
  geen Spotify worden, maar je gaat je eigen muziekspeler bouwen
  met behulp van vooropgeslagen mp3'tjes. Een speaker is aanwezig
  in huis.  
  *Uitdaging: MQTT, programmeren*
6. **Entertainment 2** *(5/5)*  
  In voor een uitdaging? In het huis is een 8 bij 8 LED matrix
  aanwezig die als fotomuur functioneert. Hier maak je een
  eigen webserver waar je fotootjes kunt uploaden die in twee
  kleuren (of misschien zelfs RGB) weergegeven kunnen worden op
  deze matrix. Hierbij komt meer om het hoekje kijken dan alleen
  programmeren in Python!  
  *Uitdaging: programmeren, programmeren, computervaardigheden*
7. **Moestuin** *(3/5)*  
  Niet alleen het huis zelf is smart, ook buiten het huis valt
  er genoeg te automatiseren en te bedienen. Daarnaast voorzie
  je de bewoners ook nog eens van een beetje groenvoer: je
  zorgt ervoor dat jouw echte planten voorzien worden van genoeg
  water door een vochtsensor en pomp te gebruiken. Daarnaast houd
  je het waterpeil in de 'regenton' in de gaten om te voorkomen
  dat het droogvalt. Pluspunt als je serieus iets weet te verbouwen! :)  
  *Uitdaging: sensoren, groene vingers*
8. **Stroomvoorziening** *(2/5)*  
  Een speerpunt binnen *smart home* is de energiezuinigheid.
  Je kunt wel alles automatiseren: een stroomrekening die het
  geldpakhuis van Dagobert Duck leegzuigt is ook geen grap. Daarom
  maak je het stroomgebruik inzichtelijk, en het liefst analyseer
  je daarbij welke dingen veel stroom verbruiken en weet je je
  klasgenoten te wijzen op eventuele verbeteringen.  
  *Uitdaging: programmeren*
9. **Keuken** *(3/5)*  
  Zelfs in de keuken kun je de idee *smart home* toepassen. Bij
  dit project simuleer je bijvoorbeeld een keramische kookplaat, maar
  de kookkunsten van jou of je partner laten nog wel eens te wensen
  over. Een CO- en rookmelder zijn dus geïnstalleerd om ervoor
  te zorgen dat je op tijd weet dat het tijd is om Domino's te halen.
  Je laat namelijk op een buzzer een alarm afgaan als de gemeten 
  waarden te hoog worden.  
  *Uitdaging: programmeren, sensoren*
10. **Badkamer** *(2/5)*  
  De was aanzetten terwijl je voorlopig nog niet thuiskomt is niet
  het beste idee. Of men weet de instellingen niet zo goed, dus
  moet jij de wasmachine toch maar weer aanzetten. Je bouwt een
  namaak-wasmachine met een motortje, en daarnaast een werkende 
  douche (hopelijk) met een pomp. Zo kun je op een extra koude dag 
  direct onder het warme water springen.  
  *Uitdaging: programmeren, sensoren*
11. **Beveiliging** *(5/5)*  
  Staat je vriend voor de deur maar ben je te druk bezig met
  gam.. ehh, huiswerk? Doe de deur automatisch open. Daarnaast
  bevindt zich in het huis een kluis die alleen met een pas
  geopend kan worden. Die pas kun je echter via het internet
  aanmelden. Je bouwt met twee servo's een automatisch systeem
  dat onder andere reageert op een RFID-pas.  
  *Uitdaging: MQTT, programmeren, schakeling*


12. **Oprijlaan** *(4/5)*  
  Een hek voor je huis is soms geen overbodige luxe. Maar
  het liefst gaat dit wel automatisch open als jij aan komt
  rijden, of als je je vrienden aan ziet komen. En in het donker
  komt verlichting dan ook wel goed van pas. Je bouwt met een
  reed switch, servo, lichtsensor en lampjes een mooie oprijlaan.  
  *Uitdaging: programmeren, sensoren*
